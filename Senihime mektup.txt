Canım Kardeşim Senih

İçimde yılların biriktirdiği özlem öyle büyüdü ki sana nasıl hitap etsem de bunu tam olarak yansıtamayacağım kanısındayım. Zaten çok iyi bildiğin gibi halimi, derdimi kelimelerle anlatmayı hiç tam olarak beceremiyorum :) İçimde yaşadıklarımı kelimelere hislerimin hakettiği gibi yansıtabilseydim, muhtemelen bugün Dünya seni çok yakından tanıyor olurdu.

Umarım bana kırılmıyorsundur yazmıyor yazmadı diye. Dışarıda olup sana karşı hadsizlik de yapmak istemiyorum ama çok zorlanıyorum ben bu gerçeği kabul etmek zorunda kalmaktan. Her zaman her daim kalbimde ve dualarımdasın. Hergün, her an, her kandil, her bayram aklına gelebileceğin ne kadar zaman varsa yalvarıyorum rabbime sizlere bizi yeniden kavuştursun; yerlerinize de zalimleri doldursun diye. Biliyorum ve gönülden inanıyorum ki Rabbim bu zulme dur diyecek. Nitekim küfür devam eder fakat zulüm etmezmiş. Bizlerin bu yıllarını çalanlar günün birinde hesap verecekler ve biz onların haberlerini bahçemizde dördüncü demliğimizi bitirirken birlikte takip edeceğiz :)

Bizlerden haber almak seni sevindiriyor, biliyorum. Biraz da güzel şeylerden bahsedeyim ki sebepsiz bunaltmayayım seni :) En son eylül 2019 da görüşmüşüz, yani sen bana son mektubunu yazmışsın. Ondan sonra benim eşşekliğimden ben yazamamıştım sana. Son mektubumda yazdıklarımı da tam hatırlamıyorum ama 2019 da evlenmemiştim henüz. O yaz planlarım vardı fakat aile ile tanışma vs işler gecikmişti. Dolayısıyla 2019 da sadece kız isteme ve nişan gerçekleşti. Benim eşimle bir araya gelmem de epey sancılı ve uzun oldu. Uzun süre ayrı kalmıştık ama en sonunda herşey hazırdı, tam vizeye başvuracaktık ki Covid patladı bizim vize randevumuzun olduğu günden bir gün önce vize başvuruları askıya alınmıştı. Gününü tam hatırlamıyorum ama 20-25 Mart 2020 tarihleri arasıydı. Ondan sonra başvuruların yeniden açılmasını bekledik. Ağustos geldiğinde ilk önce geçici aile ziyareti vizesi başvurularını açtılar. Başvurduk düğünümüz var diye, reddettiler :) Yanlış vizeye başvurmuşsunuz dediler. Biz de e o zaman doğru vize başvurusuna müsade edin kardeşim dedik, nazikçe tabi:) sonra Eylül 2020 de başvurumuzu yaptık ve bir ay sonra vizemiz geldi. Bu sefer tam biletleri aldık, eşim uçup yanıma gelecek, çıkıştan önce yapılan PCR testinde Corona olduğu ortaya çıktı ve karantinaya alındı. O gün baya yıkıcı olmuştu. Ama 10 gün sonra test yapıldı ve bu sefer negatif sonuç alıp en sonunda yanıma gelebildi. 21 Ekim 2020 günüydü yanıma geldiğinde. 30 Ekim 2020 de resmi nikahımızı yaptık ve evimize geçtik...

Uçuş eğitmenliği eğitimi almaya başlamıştım son görüştüğümüzde. 2020 Ocağında o da neticelendi ve Mart 2020 den beri aynı okulda eğitmen olarak çalışıyorum. Şimdi tam iki sene oldu ve toplam uçuş saatim 700 ü aştı. Bu işim sayesinde çok güzel ve kaliteli insanlarla tanıştım, birçok Alman dost edindim. Çevresinde Alman ahbap eksikliği aslında burada yaşayan Türklerin genel sorunu. Kendilerini ölesiye dışarıya karşı kapamış oldukları için yerel insanlarla kaynaşıp bir araya gelemiyorlar. Çok şükür o konuda farkımızı gösterdik diye düşünüyorum. En azından üç ayrı aile var görüştüğümüz, ki hani bi tanesi var ki çat kapı seviyesindeyiz. Geçen sene birlikte iftar yaptığımız da oldu bunlardan bir diğeriyle.

Muhtemelen siz Almanya'da yaşarken kaldığınız eyalette yaşıyorum ben de. Eğer Rammstein'da kaldıysanız o zman evet. Rheinland-Pfalz ın içinde kırsal bir alanda yaşıyorum. Ankara ve İstabul'da geçen yıllardan sonra çok iyi geliyor. Ama tabi burada kalmaya daha ne kadar devam ederim, orası meçhul. İşimden konuşuyordum, şu döneme dek aktif bir çalışmam oldu fakat pandemi dolayısıyla sektör ciddi bunalıma girdi ve en nihayetinde bu bizi de etkiledi. Şu an neredeyse öğrencim kalmadı, hepsi bitti bitecek, yenileri de gelmiyor :) Bu nedenle ben de başka arayışlara da girdim. Hatırlarsın, Java dersinde de iyiydim okulda. Madem dedim pilotlukta şu an için fazla ekmek yok ben de bir yazılım kursu alırım o alanda iş bakarım, işten artan zamanımda hafta sonları vs hocalığımı yine yaparım. Şu an böyle bir evredeyim. Bir yerden bu sektöre de girip iyice kavrayıp, bu sayede ileride de sen ben kubi bi yazılım firması kurarız diye hayallerim var. Geçen Kubiyle de konuştuk bunu. Biraz tecrübe kazandıktan sonra yapılması gayet mümkün bir şey. Bakalım nasip bu işler. Fakat ikimiz de sana sen dışarı çıktığında elini sıcak sudan soğuk suya koymana gerek kalmayacak bir ortam oluşturmayı çok istiyoruz. Yeter ki çık gel :)

Sana bunları yazarken bi yandan da bu yazdıklarımı senden önce görecek başka gözler, heyetler de istemsizce aklıma geliyor ve yeniden küplere biniyorum. Sizin ait olduğunuz yer orası değil Senihim. Bu işin cılkı çıkalı çok oldu, artık çıkın gelin o yüzden hadi :)

Ramazan'ın bereketi üzerinize olsun
Dualarına muhtaç kardeşin Hikmet